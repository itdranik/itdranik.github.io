---
_edit_last: "2"
_last_editor_used_jetpack: block-editor
_thumbnail_id: "2178"
_wpas_done_all: "1"
author: yauheni.shybeka
topics:
  - stories-be
cover:
  alt: the-perfect-manager-for-a-software-engineer-feature-image
  image: /wp-content/uploads/2021/02/the-perfect-manager-for-a-software-engineer-feature-image.jpg
date: "2021-02-27T04:00:00+00:00"
guid: https://itdranik.com/?p=2210
language:
  - English
parent_post_id: null
post_id: "2210"
post_translations:
  - pll_5e4809c57cc17
tags:
  - праца
title: Ідэальны менеджэр для распрацоўніка
url: /be/the-perfect-manager-for-a-software-engineer-be/

---
У календары старэйшага распрацоўніка Васіля ўсплыло апавяшчэнне "Аналіз прадукцыйнасці (performance review)". Гэта была штогадовая пераатэстацыя ў кампаніі ТАА _"Менеджэры ведаюць лепш"_. Але апошні год для Васіля выдаўся асаблівым. Кампанія канкурэнт ТАА _"Толькі менеджэры і ведаюць"_ выпусціла новы прадукт па распазнанні нелаяльных супрацоўнікаў. Хоць рашэнне было сыраватым і больш нагадвала генератар выпадковых адказаў, але яго таннасць і прастата выкарыстання адразу спадабаліся карыстальнікам.

На тэрміновым нарадзе ў тэрміновым парадку было вырашана зрабіць аналагічны прадукт. Тэрмінова! Барацьба за праект была гучнай і гарачай. Але вялікі гонар рэалізаваць новы прадукт выпала менеджэру Алексу з мянушкай Дэмакрат-Аўтакрат, якую ён атрымаў за любоў збіраць велізарныя нарады з абмеркаваннямі, дзе ён прымаў аднаасобнае рашэнне. Алекс трохі кашлянуў і спытаў: "Дык а шо там рабіць? За месяц справімся!" Баявы настрой Алекса прыйшоўся даспадобы ўладальніку кампаніі: "Праект за табой!"

## Справа гонару

{{< figure src="/wp-content/uploads/2021/02/the-perfect-manager-for-a-software-engineer-different-view-be.jpg" alt="Праца вачамі менеджэра і распрацоўніка" caption="Праца вачамі менеджэра і распрацоўніка" >}}

Васіль быў у жаху. Каманда і так была загружана бягучымі задачамі і падтрымкай. Новы праект не прадракаў нічога, акрамя велізарных перапрацовак і бяссонных начэй. На наступным планаванні Васіль прэзентаваў дарожную карту. Нават па аптымістычных разліках рэалізацыя базавага функцыяналу павінна была заняць не менш за паўгода.

Алекс уважліва выслухаў і пачаў хадзіць па пакоі: "Калегі, сябры. Усе вы ведаеце, што кампанія зараз знаходзіцца ў няпростым становішчы, і мы проста абавязаны праявіць разуменне, — Алекс акінуў поглядам каманду. — Бо сам па сабе факт, што гэты праект дастаўся менавіта нам, кажа аб велізарным даверы, — голас Алекса стаў гучней і больш упэўнены. — Кампанія верыць у нашы прафесійныя якасці! Верыць у кожнага з нас! У кожнага з вас! А што гэта значыць? — задаў ён пытанне. — А значыць тое, што кампанія гэтага не забудзе, — закончыў Алекс сваю прамову і паляпаў Васіля па плячы. — Дык давайце проста возьмем і зробім гэта!"

Каманда прынялася за распрацоўку. Неабдуманыя і недапрацаваныя бізнес патрабаванні прыводзілі да рэалізацыі абходных часовых рашэнняў; памылковыя тэрміны стамлялі і дэмаралізовывалі каманду. Праект спачатку расцягнуўся на два месяцы, потым на тры, потым на паўгода. Ад выгарання распрацоўшчыкі пачалі сыходзіць з каманды. Але Васіль памятаў галоўнае: "Кампанія не забудзе!" Ды і як ён мог запамятаваць, калі менеджэр паўтараў гэта пры кожнай сустрэчы, не забываючы папляскаць Васіля па плячы.

## Плён поспеху

Праз восем месяцаў праект быў скончаны. "Проста ўзялі і зрабілі! — падумаў Васіль і ўсміхнуўся. — Добра, пара ісці на сустрэчу".

— Добры дзень, Васіль! Рады цябе бачыць. Як ты?  
— Прывітанне, Алекс, дзякуй, усё нармальна.  
— Праходзь, сядай. Для пачатку дазволь павіншаваць цябе з яшчэ адным годам працы ў нашай кампаніі. Ты сапраўды паказаў выдатныя вынікі. А галоўнае — мы выпусцілі прадукт! Памятаеш, я абяцаў табе, што кампанія гэтага не забудзе? Таму ад мяне асабіста і ад усёй кампаніі дазволь паднесці табе ў якасці падарунка, — Алекс прыўзняўся з крэсла, — дужы поціск рукі!

Няёмкая паўза павісла ў пакоі. Васіль быў некалькі здзіўлены, у тым ліку таму, што ўжо атрымліваў такі падарунак у мінулым годзе. Але рука Алекса ўсё так жа навісала перад носам, таму Васіль усміхнуўся і прыняў падарунак.

— Але ж, Алекс, мы ўвесь год працавалі пад жудаснай нагрузкай. Я ўсё ж спадзяваўся на нешта...  
— Васіль, паслухай, — перапыніў яго Алекс, — вядома ж я лічу, што гэтага недастаткова. Ну вядома! Ты гэта разумееш, я гэта разумею. Павер мне, на кожнай сустрэчы я толькі і рабіў, што згадваў пра твой вялікі ўклад. Але давай будзем сумленныя. Мы зачынілі праект за месяц?  
— Не, але ж як...  
— Вось так. Добра, сябар, вышэй нос! Працягвай у тым жа духу, і даю табе слова: кампанія гэтага не забудзе, — падбадзёрыў Алекс і паляпаў Васіля па плячы.

{{< figure src="/wp-content/uploads/2021/02/the-perfect-manager-for-a-software-engineer-clown-be.jpg" alt="Адзнака працы" caption="Адзнака працы" >}}

Васіль развітаўся і пайшоў у свой кабінет, абдумваючы ўсё, што адбылося, як яго нечакана паклікаў Алекс:

— Зусім запамятаваў! — твар Алекса ззяў. — Ніякіх больш перапрацовак. Я ўсё ж такі змог выбіць квоту на наём дзясятка новых распрацоўнікаў! Баюся, што мне складана ўжо будзе самому кіраваць такім вялікім калектывам, таму на наступным тыдні я цябе пазнаёмлю з новым менеджэрам. А я, на свой вялікі жаль, буду вымушаны пераехаць у галоўны офіс. Ну давай, да сустрэчы!

## Замест канцоўкі

Як прынята казаць: усе падзеі выдуманыя, усе супадзенні выпадковыя; у працэсе аповеду ні адзін распрацоўшчык не папакутаваў (акрамя Васіля, відавочна).

Нам вядома шкада Васіля, але і ён напэўна выняў каштоўны ўрок: дамаўляцца пра ўсе ўмовы на беразе; а лепш і зусім пазбягаць розных перапрацовак, якія не з'яўляюцца часткай кантракту.
